---
title: Witaj na kursie
order: 10
free: false
---

Cieszę się, że wybrałeś właśnie ten kurs w celu nauki Git oraz GitHub 🙂. Mam nadzieję, że treści prezentowane w kolejnych lekcjach spełnią Twoje oczekiwania i już niedługo wersjonowanie nie będzie stanowiło dla Ciebie żadnego problemu. W przypadku, gdybyś natrafił/natrafiła na jakieś problemy, pamiętaj, że zawsze możesz zadać pytanie na naszej grupie dyskusyjnej dotyczącej GitHuba bądź napisać bezpośrednio do mnie przy użyciu formularza kontaktowego.

Dwa słowa o strukturze kursu. Został on podzielony na dwie sekcje: Git oraz GitHub. W lekcjach poświęconym Git dowiesz się, czym tak w ogóle jest system kontroli wersji, dlaczego warto go używać i co najważniejsze – jak go używać. Wszystkie komendy będziemy uruchamiać za pomocą [Windows Terminal](https://apps.microsoft.com/detail/9N0DX20HK701?hl=pl-pl&gl=PL), ale zwykły wiersz poleceń (cmd) w zupełności wystarczy, więc nie musisz niczego instalować. Po omówieniu wszystkich poleceń osobno, w ramach powtórki, jedna z ostatnich lekcji pokazuje jak użyć ich wszystkich w trakcie typowej, codziennej pracy z Gitem. Co więcej, poza Gitem w wierszu poleceń nauczymy się jak korzystać z Gita wykorzystując do tego tylko VS Code. Jako że jest to jeden z najpopularniejszych obecnie edytorów, jest szansa, że Ty również z niego korzystasz, a taka wiedza na pewno sprawi, że praca z Gitem będzie jeszcze bardziej efektywna.

W momencie, gdy Git nie będzie już miał przed nami tajemnic, zajmiemy się GitHubem. Nauczysz się, czym jest zdalne repozytorium i w jaki sposób przenieść do niego lokalne pliki. Powiemy sobie również, w jaki sposób wygląda praca na zdalnym repozytorium w momencie, gdy pojawiają się tam zmiany inne niż nasze i co kryje się za pojęciem Pull Request.

Sekcję dotyczącą GitHuba zakończymy materiałem o Gistach. Nie jest to materiał co prawda bezpośrednio związany z Gitem, ale jako że jest to integralna i niezwykle przydatna część GitHuba, to aż szkoda byłoby o nim nie wspomnieć.

Po Twojej lewej stronie znajduje się spis treści, dzięki któremu będziesz mógł/mogła bardzo łatwo nawigować pomiędzy lekcjami. Większość tematów składa się z krótkiego wstępu, w którym zawarta jest teoria na temat określonego zagadnienia oraz materiału wideo, w którym pokazana jest jego praktyczna strona. Dzięki takiemu podziałowi będziesz mógł/mogła w przyszłości szybko znaleźć interesujący Cię temat i odświeżyć sobie wiedzę bez potrzeby przeglądania całego wideo.

Na samym początku przygody z Gitem będzie czekał na Ciebie również do pobrania cheatsheet z najważniejszymi zagadnieniami tego kursu zebranymi na dwóch stronach A4. Możesz sobie go pobrać, wydrukować i używać podczas kolejnych lekcji jako małej ściągi bądź uzupełniać go o swoje własne notatki. Przyda on się na pewno już w trakcie regularnej pracy do szybkiego odświeżania wiedzy.

To tyle, jeżeli chodzi o krótkie wprowadzenie 🙂. Trzymam kciuki za to, żebyś jak najszybciej zrozumiał/zrozumiała jak działa Git, gdyż podczas całej Twojej programistycznej kariery będzie to jedno z tych kilku narzędzi, z którym będziesz miał/miała do czynienia na porządku dziennym.

Powodzenia 🤞
