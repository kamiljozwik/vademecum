---
title: Domena
description: ''
order: 20
free: false
extra_links:
  - title: Jak kupić domenę na OVH?
    href: https://www.youtube.com/watch?v=hLdxkmMvRrc
---

Domena jest niezwykle ważną składową każdej strony internetowej. To właśnie nazwę domeny użytkownicy będą wpisywali w pasek adresu, aby odwiedzić naszą stronę. Powinna więc ona być nie za długa, prosta i czytelna. W przypadku stron tworzonych dla firm sprawa jest dość prosta, gdyż nazwa firmy zazwyczaj będzie również jej domeną (np. www.allegro.pl). Gdy tworzymy naszą stronę wizytówkę, to nazwą domeny może być nasze całe imię i nazwisko bądź pewne wynikające z niego skróty (np. jankowalski.pl, jankow.pl itp.).

## Unikalność domeny

Samo wymyślenie domeny to dopiero połowa sukcesu, gdyż domena taka musi być wolna. Przez “wolna” rozumiemy to, że nikt inny nie wpadł przed nami na ten sam pomysł i nie zarejestrował jeszcze wybranej przez nas nazwy. Nazwy domen są unikalne i nie ma opcji, aby ktoś zarejestrował używaną już domenę.

Należy pamiętać, że domena składa się z dwóch członów – to co jest przed kropką i to, co jest po kropce 🙂 – np. domena allegro.pl składa się z nazwy allegro oraz członu .pl (który de facto również nazywa się “domeną”, jednak w tej lekcji słowa “domena” będziemy używali w odniesieniu do pełnego adresu.). O ile wiem, że domena allegro.pl jest już zajęta, możemy spróbować zarejestrować domenę z inną “końcówką”, np. allegro.com lub allegro.eu. Domeny te są już zupełnie innymi domenami niż allegro.pl.

## Gdzie zarejestrować domenę?

Istnieje wiele firm oferujących możliwość zarejestrowania domeny. Wystarczy wpisać w wyszukiwarce frazę “zarejestruj domenę” i dostaniemy dość pokaźną listę wyników, więc jest z czego wybierać. Osobiście od wielu lat korzystam z usług [OVH](https://www.ovhcloud.com/pl/) w celu rejestracji moich domen i jest zadowolony z oferowanych usług oraz cen.

Wybierając dostawcę domeny, należy dokładnie sprawdzić, ile kosztuje nie tylko sama rejestracja, ale również, jaki jest koszt odnowienia domeny. Standardowo domenę odnawiamy co rok i jest to usługa płatna. Nie dajmy się więc zwieść reklamom typu “Zarejestruj domenę już za 1 zł / rok”, tylko sprawdźmy koszt odnowienie tej domeny po roku, bo takiej informacji na reklamie raczej nie zobaczymy 🙂

W przypadku standardowych (\*\*\*.pl) [domen w OVH](https://www.ovhcloud.com/pl/domains/) najczęściej spotkamy się z cenami rzędu ok. 12 zł za rejestrację i ok. 55 zł co roku za odnowienie, co jest jedną z lepszych ofert na rynku. Proces rejestracji domeny jest równie łatwy, jak zakupy w sklepie internetowym, więc nie powinien on nikomu sprawić większych problemów. Pamiętajmy, że domena, która nie zostanie odnowiona na czas, może nam zostać podkupiona przez kogoś innego, więc należy pilnować (najlepiej zapisać sobie stosowne przypomnienie tydzień wcześniej w używanym przez nas kalendarzu) terminu odnowienia.

## Domena + hosting

Niemal zawsze podczas zakupu domeny będziemy mieli okazję “dokupić” do niej hosting. W takim przypadku otrzymamy na nasz użytek zapewne nieduży serwer wirtualny, na którym będziemy mogli umieścić naszą stronę. Używanie hostingu oraz domeny tego samego dostawcy jest dość wygodne, gdyż dużo rzeczy będzie nam już działało z automatu, jednak należy pamiętać, że prawdopodobnie w naszej kwestii będzie leżało zainstalowanie, skonfigurowanie oraz uruchomienie programu typu web server, dzięki któremu nasza strona będzie poprawnie wyświetlana. Nie jest to bardzo skomplikowane, ale dla osób zaczynających swoją przygodę z szeroko pojętym IT może to być niepotrzebna strata czasu i myślę, że na początku GitHub Pages będą wystarczającym rozwiązaniem. Ewentualnie można dobrać najtańszą opcję hostingową i traktować ją jako środowisko do nauki.
