---
title: Witaj na kursie
order: 10
free: false
---

## Cześć 👋

Jest mi niezmiernie miło, że zdecydowałeś/zdecydowałaś się na naukę tworzenia stron internetowych właśnie na moim kursie 🙂. Mam nadzieję, że przygotowany przeze mnie materiał nie zawiedzie Twoich oczekiwań i już niedługo będę mógł podziwiać Twoje pierwsze zrealizowane projekty.

## Treść kursu

Kurs ten składa się z pięciu głównych rozdziałów:

- **Podstawy HTML** – wstęp do języka HTML, zapoznanie ze składnią znaczników i podstawowymi tagami.
- **Podstawy CSS** – wstęp do języka CSS, omówienie składni, umieszczanie kodu CSS na stronie i podstawowe style. Tutaj również zaczniemy tworzyć projekt portfolio.
- **HTML i CSS: dalsze kroki** – nauka kolejnych znaczników HTML i właściwości CSS.
- **Nowoczesna strona** – poznanie technik używanych w nowoczesnych stronach internetowych.
- **Zaawansowana strona** – poszerzenie obecnej wiedzy o bardziej zaawansowane tematy związane z HTML i CSS.

Naszą nauką zaczniemy od najbardziej podstawowych tematów związanych z HTML i CSS, a następnie stopniowo będziemy poznawali coraz bardziej zaawansowane zagadnienia. Każdy rozdział zakończony jest wideo-powtórką, dzięki której będziesz mógł/mogła zorientować się, czy na pewno w pełni przyswoiłeś przygotowany dla Ciebie materiał. Jeżeli w trakcie powtórki zauważysz, że nie do końca rozumiesz lub nie pamiętasz już omawianego materiału, wtedy na spokojnie wróć i przypomnij sobie ten temat.

Podczas przechodzenia przez kolejne tematy to Ty decydujesz, czy dana lekcja lub pojedynczy temat są dla Ciebie już w pełni zrozumiałe. Jeżeli czujesz, że dobrze zrozumiałeś dane zagadnienie, wtedy z czystym sercem możesz oznaczyć lekcję jako "ukończoną" i przejść do kolejnej. Jeżeli jednak masz jakiekolwiek wątpliwości, to nie przejmuj się i wróć do omawianego tematu. Pamiętaj, że nie ma nic gorszego niż brak podstawowej wiedzy, która będzie Cię blokować w przyswajaniu kolejnych tematów.

## Powtórki

Każdy z rozdziałów zakończony jest powtórką najważniejszych tematów. Zanim przejdziesz do kolejnego rozdziału, upewnij się, że wszystkie zagadnienia z powtórki są dla Ciebie w pełni zrozumiałe. Jeżeli podczas powtórki zauważysz, że omawiany jest temat, który nie do końca rozumiesz lub nie pamiętasz, że o nim czytałeś, to wróć do niego, ponownie przeczytaj, przepisz samodzielnie przykłady i dopiero wtedy przejdź do kolejnego rozdziału. Na tym kursie z nikim się nie ścigasz i nie otrzymasz nagrody za przerobienie wszystkich lekcji w bardzo szybkim czasie. Zagadnienia, których nie zrozumiesz podczas nauki i zostawisz sobie do douczenia “na później” będą się tylko nawarstwiały i powodowały frustrację w sytuacjach, gdy brak podstawowej wiedzy będzie powodował problemy ze zrozumieniem bardziej zaawansowanych tematów.

Jeżeli z jakiegoś powodu utkniesz i mimo wszelkich starań nie będziesz w stanie zrozumień jakiejś lekcji – pamiętaj, że masz do dyspozycji naszego Discorda (coming soon... ⌛).

## Czas start!

To już wszystkie “technikalia” które powinieneś znać przed przystąpieniem do tego kursu. Pozostało mi tylko życzyć Ci powodzenia i trzymać kciuki za to, aby kurs ten był tylko pierwszym przystankiem w Twojej drodze do zostania profesjonalnym twórcą stron internetowych 😉
