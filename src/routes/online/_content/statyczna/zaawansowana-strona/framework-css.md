---
title: Framework CSS
description: ''
order: 120
free: false
---

W tej lekcji przedstawimy sobie najpopularniejsze obecnie frameworki CSS. Zanim jednak do tego przejdziemy, odpowiedzmy sobie na pytanie, czym tak w ogóle jest framework CSS?

## Framework CSS

Strony internetowe posiadają wiele wspólnych elementów, które regularnie się powtarzają. Przykładami takich elementów mogą być przyciski, nawigacje, tabele itp. rzeczy. Tworząc naszą stronę, oczywiście możemy napisać cały kod CSS samemu i dzięki temu nadać stronie unikatowego wyglądu. Czasami jednak możemy znaleźć się w sytuacji, gdzie musimy stworzyć stronę w bardzo krótkim terminie, bądź po prostu nie będziemy mieli pomysłów w jaki sposób ładnie ostylować nasz projekt.

W tych przypadkach możemy skorzystać z gotowych stylów napisanych przez innych programistów. Nasza praca wtedy polega głównie na pisaniu HTML i umieszczaniu odpowiednich klas CSS na znacznikach HTML. Dzięki temu możemy pracować szybciej, wygodniej i finalnie będziemy posiadali dużo mniej kodu w naszym projekcie do utrzymania. Nic nie stoi oczywiście na przeszkodzie, aby gotowy CSS mieszać z tym napisanym przez nas. Wtedy możemy wnieść nieco własnych pomysłów do tego, co już i tak dostaliśmy wraz z frameworkiem.

Mamy do naszej dyspozycji całkiem sporo frameworków CSS, z których możemy korzystać całkowicie za darmo. W naszym kursie powiemy sobie dwa słowa na temat Bootstrapa, czyli obecnie bardzo popularnego rozwiązania oraz zrobimy przegląd pozostałych dostępnych dla nas frameworków.

Lekcja dotycząca Bootstrapa będzie głównie wprowadzeniem. Jego szczegółowe omówienie to jest temat na zupełnie oddzielny kursy. Wszystkie pozostałe frameworki wymienione w drugim temacie działają bardzo podobnie do Bootstrapa oraz mają dobrą dokumentację, więc nie powinny sprawiać dużych problemów nawet początkującym programistom.
