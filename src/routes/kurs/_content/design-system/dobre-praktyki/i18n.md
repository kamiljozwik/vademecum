---
title: Internacjonalizacja
description: ""
order: 30
---

Internacjonalizacja (ang. _internationalization_, w skrócie `i18n`) to proces przygotowania aplikacji do obsługi różnych języków i regionów. Dzięki internacjonalizacji możemy tworzyć aplikacje, które są dostępne i użyteczne dla użytkowników na całym świecie.

Internacjonalizacja to nie tylko tłumaczenie tekstów, ale również dostosowanie całej aplikacji (lub w naszym przypadku komponentów) do różnych kulturowych kontekstów użytkowników.

## Podstawowe zasady internacjonalizacji:

- **Rozdzielanie treści od kodu**

Wszystkie teksty, komunikaty i etykiety powinny być oddzielone od kodu aplikacji. Zamiast wstawiać teksty bezpośrednio w kodzie, przechowujemy je w plikach językowych (np. plikach `json`), co ułatwia ich tłumaczenie i zarządzanie. W zależności od użytych bibliotek, nasze komponenty powinny brać to pod uwagę.

- **Używanie bibliotek do internacjonalizacji**

Istnieje wiele bibliotek, które ułatwiają proces internacjonalizacji w aplikacjach React. Popularne opcje to [formatjs](https://formatjs.io/), [i18next](https://www.i18next.com/) i [react-i18next](https://react.i18next.com/).

Samodzielna implementacja tego rodzaju rozwiązania jest dość trudna i czasochłonna, więc warto skorzystać tutaj z gotowców.

- **Obsługa wielu języków**

Aplikacja powinna być przygotowana do obsługi wielu języków. Oznacza to, że użytkownik powinien mieć możliwość wyboru języka, a aplikacja powinna dynamicznie ładować odpowiednie tłumaczenia.

- **Formatowanie dat, liczb i walut**

Różne języki i regiony mają różne formaty dat, liczb i walut. Biblioteki takie jak `react-intl` oferują funkcje do formatowania tych wartości zgodnie z lokalnymi standardami.

## Internacjonalizacja (i18n) vs. Lokalizacja (l10n)

Internacjonalizacja (i18n) i lokalizacja (l10n) to dwa powiązane, ale różne o często mylone pojęcia, które pozwalają nam tworzyć aplikacje dostępne dla użytkowników na całym świecie.

**Internacjonalizacja** to proces przygotowania aplikacji do obsługi różnych języków i regionów. To trochę jak budowanie fundamentów domu, które umożliwiają późniejsze dostosowanie aplikacji do konkretnych języków i kultur.

Internacjonalizacja obejmuje:

- **Tworzenie struktury**: Zorganizowanie aplikacji tak, aby mogła obsługiwać różne języki (np. przez użycie plików tłumaczeń).
- **Usunięcie barier językowych**: Oddzielenie tekstu od kodu, aby teksty mogły być łatwo tłumaczone.
- **Obsługa formatów**: Przygotowanie aplikacji do pracy z różnymi formatami dat, liczb, walut itp.

**Lokalizacja** to proces dostosowania internacjonalizowanej aplikacji do konkretnego języka i kultury. To jak dekorowanie wspomnianego już wcześniej, ale tym razem wybudowanego domu.

Lokalizacja obejmuje:

- **Tłumaczenie tekstów**: Przetłumaczenie wszystkich widocznych tekstów na dany język.
- **Dostosowanie formatów**: Użycie odpowiednich formatów dat, liczb, walut zgodnie z lokalnymi standardami.
- **Kulturowe dostosowanie**: Uwzględnienie lokalnych zwyczajów, symboli, kolorów itp.

Przykładem może tutaj być przetłumaczenie przycisku `Submit` na `Wyślij` w polskiej wersji aplikacji oraz dostosowanie formatu daty na `dd.mm.rrrr` zamiast `mm/dd/yyyy`.

## Podsumowanie różnic

- **Internacjonalizacja** (i18n): Przygotowanie aplikacji do obsługi różnych języków i regionów. To proces techniczny, który tworzy strukturę umożliwiającą późniejszą lokalizację.
- **Lokalizacja** (l10n): Dostosowanie internacjonalizowanej aplikacji do konkretnego języka i kultury. To proces dostosowywania treści i formatów, aby były one zgodne z lokalnymi oczekiwaniami użytkowników.
