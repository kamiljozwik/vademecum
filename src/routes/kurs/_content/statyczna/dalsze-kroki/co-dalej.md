---
title: Co dalej?
description: ""
order: 10
free: false
---

Moje gratulacje 🎉. Jeżeli czytasz tę lekcję, to znaczy, iż nie poddałeś się i udało Ci się przebrnąć przez cały kurs tworzenia stron internetowych. Mam nadzieję, że teraz tematyka HTML oraz CSS nie jest już dla Ciebie obca i nie będziesz miał żadnych problemów z realizacją własnych projektów. Pamiętaj jednak, że jedna jaskółka wiosny nie czyni i teraz najważniejsze jest to, abyś jak najczęściej stosował zdobytą już wiedzę w praktyce.

## Co dalej? 🤔

Jeżeli w trakcie kursu sumiennie wykonywałeś wszystkie wskazówki dotyczące rozbudowy projektu portfolio pana Sherlocka Holmesa, powinieneś mieć już umiejętności umożliwiające stworzenie Twojej własnej strony typu “wizytówka”. Nie przesadzaj z jej zawartością, postaraj się, aby była przede wszystkim czytelna, responsywna i zawierała Twoje dane kontaktowe (wystarczy adres e-mail). Dzięki temu będziesz mógł pokazać, iż faktycznie potrafisz stworzyć i umieścić stronę w Internecie.

Jeżeli nie masz pomysłu na wygląd swojej strony, to pamiętaj, iż w [jednym z tematów](/kurs/statyczna/podstawy-css/inspiracje) w pierwszym rozdziale możesz znaleźć listę stron, na których możesz poszukać inspiracji.

Po stworzeniu swojej własnej strony możesz zacząć szukać innych przykładowych projektów i próbować odwzorować je samodzielnie za pomocą HTML i CSS. Ten sposób pozwoli Ci na pewno przetestować i rozwinąć wiedzę, jeżeli jednak Twoim celem jest zaczęcie tworzenia stron dla klientów, dobrze by było, gdybyś posiadał już pierwsze referencje. W tym celu możesz podpytać się swoich znajomych i rodziny, czy nie znają osób prowadzących jakieś małe działalności. Być może nie posiadają oni jeszcze stron internetowych, więc mógłbyś/mogłabyś zaproponować im stworzenie prostej strony wizytówki. Nie musisz brać za to na razie żadnych pieniędzy – ważne, abyś jak najszybciej zbudował małe portfolio projektów, które potwierdzi Twoje umiejętności.

Nie znalazłeś takich osób wśród swoich znajomych? Otwórz Google Maps i poszukaj w Twojej okolicy zakładów typu fryzjer, cukiernia lub mechanik. Jeżeli będą one posiadały strony internetowe, od razu zobaczysz do nich link, jeżeli nie – nic nie stoi na przeszkodzie, aby zaoferować im swoje usługi 🙂

Na kursie tym nabyłeś wiedzę, która pozwoli Ci na rozpoczęcie nowej kariery – to tylko od Ciebie już teraz zależy, jak z wiedzy tej skorzystasz 🙂

## Feedback

Jako autor tego kursu jestem bardzo ciekawy Twojej opinii na temat treści w nim zawartych. Jeżeli posiadasz jakieś uwagi, zażalenia lub uważasz, że coś można było zrobić “lepiej”, będę bardzo wdzięczny za wszelki feedback, który od Ciebie otrzymam. Dzięki temu będę mógł na bieżąco wnosić poprawki do tego kursu, jak również tworzyć coraz lepsze materiały w przyszłości.

Możesz skontaktować się ze mną za pomocą Discorda, e-maila (kamil@frontschool.pl) lub [LinkedIna](https://www.linkedin.com/in/kamil-jozwik/). Z góry bardzo dziękuję za wszelkie wiadomości i do zobaczenia na kolejnym kursie 🙂

Kamil
