---
title: Czym jest HTML?
order: 10
free: false
extra_links:
  - title: HTML in 100 Seconds
    href: https://www.youtube.com/watch?v=ok-plXXHlWw
  - title: What is HTML?
    href: https://www.youtube.com/watch?v=xKuJrmlCdig
---

Po serii krótkich lekcji wprowadzających wreszcie zaczynamy naszą przygodę z głównymi technologiami napędzającymi współczesne strony internetowe. Nie będziemy jednak rzucać się na głęboką wodę i od razu omawiać wszystkich bohaterów tego kursu. Zamiast tego będziemy płynnie przechodzić do kolejnych zagadnień i stopniowo mieszać technologie ze sobą w momencie, gdy nabędziemy dość solidne podstawy każdej z nich.

Dzięki temu nie zostaniemy od początku przytłoczeni zbyt dużą porcją nowej wiedzy i jednocześnie ucząc się nowych tematów, będziemy ciągle wracali do tych już poznanych w celu ciągłego utrwalania wiedzy.

## Hyper Text Markup Language (HTML)

HTML jest jedną z trzech głównych technologii tworzenia stron oraz aplikacji internetowych (dwie pozostałe to CSS i JavaScript). Jej głównym zadaniem jest utworzenie ogólnej struktury i schematu strony internetowej. To w HTML-u określamy co i w jakiej kolejności pojawia się na stronie. To również tam określamy które fragmenty strony powinny być nagłówkami, które listami numerowanymi, a które powinny kierować do innych stron. Nie zwracamy przy tym zbyt dużej uwagi na wygląd takiej strony. Strona stworzona tylko i wyłączenie przy użyciu HTML powinna wyglądać jak szkolne wypracowanie, praca nauka bądź pismo urzędowe. Patrząc na takie dokumenty, rozpoznajemy poszczególne elementy oraz ich rolę w całym dokumencie tylko i wyłącznie na podstawie grubości i wielkości czcionki.

Poprzedni akapit znalazł się tutaj nie bez powodu, ponieważ HTML powstał w 1989 r. dokładnie w tym celu – standaryzacji formatu prac naukowych powstających w ośrodkach akademickich w erze wczesnego Internetu. Mając tę informację gdzieś z tyłu głowy, na pewno będzie Ci łatwiej zrozumieć poszczególne znaczniki kodu HTML, gdy przejdziemy już do tworzenia naszej pierwszej strony.

## WHATWG i W3C

Wraz z bardzo szybkim rozwojem Internetu oraz nowych technologii wokół niego (głównie przeglądarek tworzonych przez różnych producentów) zauważono, iż aby HTML mógł być w dalszym ciągu używany globalnie, należy zacząć go standaryzować. Pierwszą organizacją, która się tego podjęła, była organizacja o nazwie W3C (World Wide Web Consortium). Nazwa ta prawdopodobnie jeszcze wielokrotnie mignie Ci przed oczami, więc dobrze wiedzieć co ona oznacza. W3C jednak niezbyt dobrze radziła sobie z powierzonym jej zadaniem i do gry o palmę pierwszeństwa w definiowaniu tego, jak powinien wyglądać HTML włączyła się organizacja WHATWG (Web Hypertext Application Technology Working Group). Została ona założona przez twórców przeglądarek, czyli głównie Google, Mozilla, Apple oraz Microsoft. Rywalizacja między tymi dwoma organizacjami trwała wiele lat i dopiero dość niedawno, bo w 2019 r. W3C oficjalnie ogłosiło, iż to standard definiowany przez WHATWG jest głównym i jedynym słusznym standardem.

## HTML5

W międzyczasie HTML doczekał się kilku oficjalnych wersji. Wersja HTML4 została przedstawiona w 1997 r. i do kolejnej wersji musieliśmy czekać aż do roku 2014. Wtedy to powstał standard znany dzisiaj jako HTML5. Różni on się diametralnie od swojego poprzednika i został określony jako “living standard” a więc prawdopodobnie nie zobaczymy już kolejnej wersji tego standardu. To, co zostało zdefiniowane w HTML5 będzie po prostu na bieżąco rozwijane, poprawiane i aktualizowane. To dlatego właśnie cyfra 5 została umieszczona w bardzo popularnym logo technologii HTML (patrz początek tej lekcji).

Wszystkich ciekawych tego, na jakim etapie aktualnie znajduje się living standard, odsyłam do jego [oficjalnej strony](https://html.spec.whatwg.org/). Chociaż bardziej sensownym posunięciem będzie powrót do tego linku już po ukończeniu całego kursu 🙂
